1. Предмет інформатики
Не зважаючи на стрімкий розвиток індустрії інформатики протягом останніх кількох десятків років, процес самовизначення інформатики як науки все ще не можна вважати завершеним. Проходить він досить суперечливо в нелегкій боротьбі між кількома полюсами - "інженерним", "математичним", “комунікативним”, тощо . Кожний з них має своє підгрунтя і зорінтований на ті чи інші аспекти процесів обробки інформації. Так, інженерний підхід розглядає інформатику як науку про комп’ютерні системи. Такий погляд домінував в період становлення інформатики, коли проектувались та створювались перші потужні комп’ютерні системи. Як приклад, можна навести думку відомих американських вчених А. Ньюела, А. Перліса та Г. Саймона, які проголосили предметом інформатики “вивчення обчислювальних машин” [1]. Сьогодні даний підхід охоплює комплекс технологічних проблем, пов’язаних з проектуванням, розробкою та технічною експулуатацією комп’ютерних систем і відомий під загальною назвою програмна інженерія. У комунікативному підході на першому плані виступають проблеми взаємодії між суб’єктами в середині комунікативних процесів.
Математичний підхід заявив про себе в останні кілька десятків років, коли розпочалося тотальне проникнення інформаційних технологій в yci сфери життя суспільства, і постала проблема різкого підвищення продуктивності праці в галузі продукування інформаційних технологій, підвищення надійності та суттєвого зниження їх вартості. Фактично мова вже іде про запровадження індустріальних методів не тільки в масове виробництво комп’ютерів, а й у виробництво програмного забезпечення для них. Подібне виробництво з його всебічною автоматизацією вимагає грунтовної математичної підтримки.
Наразі інформатику обслуговує цілий ряд розділів математики та математичної логіки, семіотики та математичної лінгвістики і така тенденція буде зберігатись і в майбутньому. Але поряд з процесом “переварювання” та засвоєння результатів суміжних дисциплін, в інформатиці іде активний пошук та формування і власних основ. Створення власного фундаменту є однією з найбільш актуальних задач сучасної інформатики. Не має потреби наголошувати, наскільки є вона важливою і для освіти в галузі інформатики.
То як би можна було б все ж означити предмет науки інформатики? Як свідчить “Енциклопедія кібернетики” [2], на теренах СРСР під терміном “інформатика” розуміли спочатку, так звану, “бібліотечну” інформатику - спеціальну наукову дисципліну, яка вивчає структуру i загальні властивості наукової інформації, а також закономірності всіх процесів наукової комунікації - від неформальних процесів обміну такою інформацією до формальних процесів обміну за допомогою наукової літератури, а сьогоднішню її проблематику відносили до кібернетики як науки про керування в складних системах. Одним з перших з приводу предмета інформатики висловився Д. Кнут: “Кращий з моєї точки зору спосіб визначити інформатику - це сказати, що вона займається вивченням алгоритмів” [3]. Це було сказано в 1974 р. Академік АН СРСР А.П. Єршов вбачав у терміні інформатика “назву фундаментальної природничої науки, яка вивчає процеси передачі та обробки інформації” [4]. Французькі спеціалісти Б. Майер та К. Бодуен в [5] наводять два варіанти означення інформатики. Перший як “Computer Science” (= комп’ютерна наука) та другий як “тeopiї обробки інформації”. Відомі німецькі вчені Ф.Л.Бауер та Г.Гооз в своєму підручнику з інформатики [6] посилаються на означення Французької академії: “Інформатика: Наука про здійснювану головним чином за допомогою автоматичних засобів цілеспрямовану обробку інформації, яка розглядається як подання знань та повідомлень в технічних, економічних та соціальних областях”. Близьким за змістом є означення інформатики, ухвалене на сесії річних зборів АН СРСР у 1983 році: “Информатика - комплексная научная и инженерная дисциплина, изучающая все аспекты разработки, проектирования, создания, оценки, функционирования, основанных на ЭВМ систем переработки информации, их применения и воздействия на различные области социальной практики” [7]. У багатьох джерелах основні напрями інформатики пов’язуються з розробкою спеціальних комп’ютерних методів розв’язання складних дослідницьких i практичних задач у різних галузях, в тому числі і гуманітарних. Показовою є книга [8]. Все це різноманіття у підході до визначення предмета інформатики актуалізує проблему самоідентифікації інформатики як наукової дисципліни. Видається, що можна “примирити” всі вищезгадані (і не згадані) підходи, якщо спробувати поглянути на проблему з модельної точки зору, тобто так, як це прийнято за звичай у колі природничих наук. А саме, будемо виходити з того, що будь-яка точна наука має справу з певними моделями природних чи суспільних явищ. Так, фізика вивчає фізичні моделі природних явищ, хімія – хімічні моделі, кібернетика – моделі систем керування і т.д. Цілком резонно виникає питання, а які моделі мали б цікавити інформатику?
Усі вищезгадані означення інформатики так чи інакше апелюють до процесу обробки інформації та систем, що реалізують такі процеси. В подібних процесах обов’язковою є наявність наступних елементів (Рис.1): 1) певної сукупності інформаційних об’єктів (повідомлень та інформації, яку вони містять); 2) суб’єкта, що формує, передає та приймає певну вхідну та вихідну інформацію (суб’єкта-ініціатора); 3) суб’єкта, що приймає вхідну інформацію, перетворює її і повертає назад оброблену вихідну інформацію (суб’єкт- аобробника). Подібні процеси та системи, що їх реалізують, називаються комунікативними1. Кожний такий процес розгортається у певному часовому просторі і складається з етапів. Говорять, що ці етапи утворюють життєвий цикл процесу. Комунікативний процес має предмету область, яку складають первинні інформаційні об’єкти та певні співвідношення між ними.
Розпочинається такий процес суб’єктом-ініціатором, який формує та передає суб’єкту обробнику запит на обробку певної вхідної інформації з предметної області. Запит поряд з вхідною інформацією містить інформацію про мету цієї обробки. Мета може бути сформульована або неявно – у вигляді вимог до вихідної інформації, або явно - у вигляді детального опису процесу обробки. Запит оформляється у вигляді певного набору дескрипцій, зрозумілих суб’єкту-обробнику (наприклад, у вигляді сукупності алгоритмів чи програм). Останній приймає запит, виконує у межах певного часового інтервалу відповідні дії для реалізації мети і повертає суб’єкту-ініціатору оброблену інформацію. Як правило, суб’єкт-обробник має власну систему інформаційних об’єктів, яка відмінна від предметної області, і яка в кожний момент часу знаходиться у певному стані. Тому сам запит містить не об’єкти предметної області, а їх аналоги, закодовані у відповідних дескрипціях. Це стосується і вихідної інформації - від суб’єкта-обробника поступає тільки аналог вихідної інформації, поданий у заключному стані процесу обробки. І суб’єкт-ініціатор має декодувати його, щоб дістати дійсно вихідну інформацію. Комунікативні системи теж мають свій життєвий цикл, що складається з певних етапів. Розпочинається ЖЦ з початкового аналізу вхжідної інформації та специфікації запиту і включає такі етапи як проектування та побудову системи, обгрунтування її коректності, підготовку документації і нарешті безпосередньо експлуатацію системи. То ж на підставі сказаного можна було б дати таке означення інформатики: “Інформатика – це наука, що вивчає моделi комунікативних процесів та систем.”